# Programozás alapjai
A tantárgy célja, hogy segítsünk felzárkózni azoknak az elsős hallgatóknak, akik komolyabb informatikai ismeretek nélkül kezdték meg a Gazdaságinformatikus szakot. A tárgy egységes alapot teremt, melyre a képzés számos másik tantárgya épít. 

A tantárgy két részből áll: az első részben a programozással kapcsolatos alapfogalmakat és megoldásokat tekintjük át a Python nyelv példáin keresztül; a második részben pedig az informatika főbb alapfogalmaival ismerkedünk meg. Az intenzív hetet követően a Python ismereteket a *Bevezetés a programozásba* tárgy mélyíti majd el.

A félévet egy szintfelmérő teszttel indítjuk. Azok számára, akik rendelkeznek már megfelelő ismeretekkel, és magas pontszámot érnek el, a *Programozás alapjai* a kurzuson való részvétel opcionális, így számukra elég, ha saját tempójukban, otthon nézik át az anyagot. A többiek számára kötelező a megjelenés, valamint nekik meg kell ismételniük a szintfelmérő tesztet az intenzív hét lezárása után. Még két próbálkozás lesz, melyek során teljesíteni kell az elvárt szintet a tárgy elvégzéséhez. Ellenkező esetben több erre épülő tárgy felvételére nem lesz lehetőség a tavaszi félévben.

**FONTOS:** A félév további tárgyai erősen építenek ennek a tárgynak az anyagaira, és komoly hátránnyal indul majd az, aki az itt bemutatott feladatokat nem tudja rutinszerűen megoldani. A szintfelmérő rendkívül egyszerű, alapszintű feladatokat tartalmaz, nem kell tőle tartani, és nem a teljesítése a cél. A legfontosabb az, hogy sikerüljön elsajátítani a kurzus során megismert alapokat, hogy megfelelően lehessen rájuk építeni a továbbiakban.

## Órarend
|Dátum|Nap|Idősáv|Leírás|Helyszín|
|-|-|-|-|-|
|2022.09.05|Hétfő délelőtt|9:50-11:40|Bemutatkozás|C épület V-VI. előadó|
|**2022.09.05**|**Hétfő este**|**19:00-20:00**|**Szintfelmérő**|**Moodle online**|
|2022.09.06|Kedd|9:50-17:00|Python előadás|Főépület (E) II. előadó (Érdemes laptopot hozni)
|2022.09.07|Szerda|-|Informatika alapjai|Videók áttekintése otthon|
|2022.09.08|Csütörtök|9:50-13:10|Python gyakorlat / konzultáció (G01-P)|Főépület (E) 245 gépterem|
|2022.09.09|Péntek|9:50-13:10|Python gyakorlat / konzultáció (G02-P)|Főépület (E) 245 gépterem|
|**2022.09.16**|**Péntek este**|**19:00-20:00**|**Szintfelmérő 2. lehetőség**|**Moodle online**|
|**2022.09.23**|**Péntek este**|**19:00-20:00**|**Szintfelmérő 3. lehetőség**|**Moodle online**|

## Szintfelmérő
A félév egy online szintfelmérővel indul, mely a Moodle rendszerből a *Számonkérések* blokk alatt érhető el.

A kvíz 20 kérdésből áll, melyek két lapra vannak elosztva. Az első lapon 20 programozással, a másodikon 20 informatikai alapfogalmakkal kapcsolatos kérdés van. A megválaszolásukra 50 perc áll rendelkezésre.

Különböző típusú kérdések szerepelnek a tesztben: feleletválasztós, igaz-hamis, többszörös kiválasztás, szövegkiegészítés. Az utóbbi kettő esetében a rossz választások arányos pontlevonással járnak.

A teszt a legalább **75%** elérése esetén tekinthető teljesítettnek. A feladatok egyszerű alap példák, ha valakinek elsőre nem sikerül, az anyagok áttekintése után nem jelenthet problémát a teljesítés. 

**FONTOS:** A programozással kapcsolatos kérdések programozási nyelvtől függetlenül vannak megfogalmazva, hogy ne legyenek hátrányban azok, akik nem Python nyelven tanultak programozni. A félév további tárgyai azonban Python ismeretekre alapoznak, ezért még a szintfelmérő sikeres teljesítése esetén is különösen fontos az anyagok áttekintése.

## Python
A programozással kapcsolatos anyagok a Moodle felületről közvetlenül  vagy a [tárgymutatón](/python_basic/) keresztül érhetők el.

**FONTOS:** Ezekre és más kapcsolódó anyagokra számos jövőbeli tantárgy fog hivatkozni, de akár saját projektek kapcsán is hasznos lehet később visszatekinteni rájuk. Ezért a tananyagokban sok egymásra mutató link szerepel, amiken keresztül olyan témákhoz is el lehet navigálni, amik nem képezik ennek a tárgynak a tananyagát (ráadásul a linkeket folyamatosan bővítjük). **Csak azoknak a lapoknak a tartalma tananyag, amik a tárgymutatóból, vagy a Moodle-ből közvetlenül vannak linkelve,** és az anyagok ebben a sorrendben történő feldolgozása az ajánlott.

A csütörtöki és pénteki gyakorlati alkalom során az első sávban egyszerű példákat oldunk meg közösen, míg a második sávban inkább önálló feladatok lesznek, amikben segítenek a gyakorlatvezetők.

Az órai feladatok mindegyikéhez elérhetők a megoldások is Moodle felületen. Szöveges állományok, ezért javasolt a linken jobb-klikk -> `Mentés másként` opció használata. Figyeljetek oda, hogy .ipynb kiterjesztéssel mentsétek le a fájlokat. **Ne nézzétek meg előre a megoldásokat!** Próbáljátok magatok megoldani a feladatokat, és lehetőleg csak önellenőrzésre vagy későbbi emlékeztetőnek hasznájátok ezeket a megoldásokat.

# Informatika alapjai
Az Informatikai alapjai témakörhöz a korábbi évek során leforgatott videók tartoznak. A videók mellett elérhetők a felvételek során használt diasorok is.

A videók már több évesek és lényegesen több információt tartalmaznak, mint, amihez a tárgy teljesítéséhez szükség van. Bár nagyon soknak tűnhet az információ, valójában inkább csak látókörbővítő anyagnak szánjuk. A cél tényleg csak az, hogy mindenkinek legyen már egy átfogó képe erről a területről, hogy mikor a képzés elkövetkezendő féléveiben a különböző tárgyak kapcsán elmélyülünk ezekben a témákban, már ismerős kifejezésekkel találkozzatok.