# Bevezetés a programozásba
A Gazdaságinformatika képzés operatív tantervében számos olyan tantárgy szerepel, melyek során komplex számítások és adatfeldolgozással kapcsolatos műveletek elvégzésére van szükség. Ezek megvalósításában jelentős segítséget nyújt, ha a hallgatók készség szintén képesek használni egy olyan, a tudományban is széles körben elterjedt programozási nyelvet, mint a Python.

Ez a kurzus a *Programozás alapjai* tantárgy ismereteit emeli a valós problémák megoldásához szükséges, haladó szintre. A kurzus folyamán megismerkedünk az egyszerűbb programszervezési elvekkel (pl.: függvények kezelése, kód strukturálása), az alapvető algoritmusok (pl.: keresés, sorba rendezés) működésével és a gyakorlatban is hasznosítható modulok (pl.: numpy, matplotlib, pandas) kezelésével.

## Órák menete
A kurzus során heti egy a sávban ismerkedünk meg a programozás alapjaival. A sávok első felében a gyakorlatvezető előadás jelleggel bemutatja a heti anyagot, és példákon keresztül szemlélteti az újdonságok lényegét. A tárgy erősen gyakorlatias, a programozás elméleti részek csak a megértéshez feltétlenül szükséges mennyiségben vannak ismertetve.

A sávok második részében a hallgatóknak *önálló* feladatmegoldás során kell befejezniük az órai feladatokat. A programozás során ugyanis az egyik legnehezebb feladat a menet közben felmerülő problémák (elírások, logikai tévedések) megoldása. Erre szeretnénk felkészíteni a hallgatókat a folyamatos önálló munkával. Természetesen, ha valaki elakad, akkor nyugodtan lehet kérdezni a gyakorlatvezetőtől vagy akár egymástól is (persze úgy, hogy ezzel a többiek munkáját senki ne zavarja).

## Jelenlét
A gyakorlatokon nem kötelező részt venni, helyette a heti feladatok megoldásával kell számot adni a heti aktivitásról. Minden héten le kell adni az adott hétre kiadott feladatok megoldását a Moodle rendszeren keresztül.

A leadási határidő mindenki számára egységesen az adott héten vasárnap éjfél. Az időben leadott megoldásokat tekintjük az órai jelenlét megfelelőjének. Késedelmes leadást nem áll módunkban elfogadni, még akkor sem, ha csak néhány perc késésről van szó. A cél az, hogy mindenkinek legyen ideje a saját tempójában feldolgozni a feladatokat, és nem az, hogy vasárnap este kezdjék el a megoldást.

A késedelmesen leadott vagy hiányzó megoldásokat hiányzásnak tekintjük. A TVSZ értelmében a gyakorlatok legalább 75%-án kötelező megjelenni. Ez azt jelenti, hogy legfeljebb 3 feladat leadása maradhat el. A 4. elmaradás esetén a tárgy nem teljesíthető. Az évközi számonkérésekről való távol maradás szintén hiányzásnak minősül.

A beadandó feladatok a legtöbb esetben befejezhetők már a gyakorlatok során. A megoldásokat nem fogjuk ellenőrizni, és nem is elvárás a tökéletes megoldás leadása. Nem probléma, ha valaki csak félkész megoldást ad le, csak azt akarjuk, hogy mindenki foglalkozzon a feladatokkal. Szúrópróba szerűen előfordulhat, hogy ellenőrizzük a leadott megoldásokat, és amennyiben szinte üres fájlt találunk, akkor azt utólag bármikor hiányzásnak minősíthetjük. A bitre megegyező, teljesen egyforma megoldásokat szintén nem fogadjuk el.

A heti feladatok a leadási felületük mellett érhetők majd el, nem egyeznek meg az egyes feladatrészek mellett szereplő gyakorló feladatokkal. A feladatok megoldását egy [.ipynb](/python_basic/jupyter/) kiterjesztésű állományban kérjük beadni. A vasárnapi határidőt követően utólag elérhetővé fogjuk tenni a feladatok pontos megoldásait.

## Számonkérés
A kurzus során két géptermi zárthelyire kerül sor, melyek során a heti feladatokhoz hasonlóan egy [.ipynb](/python_basic/jupyter/) kiterjesztésű állományban kell elkészíteni a feladatok megoldását Jupyter Notebook segítségével (más alkalmazás nem használható). Ezek jellemzően egy vagy több kisebb programozási feladat megvalósítását, és esetleg néhány elméleti kérdés megválaszolását fogják tartalmazni.

A gyakorlati zárthelyik, valamint a javító- és pótló alkalom (lásd lentebb) során használható egy A4-es, kézzel írott, neptun kóddal és aláírással ellátott puskalap, melynek mindkét oldalára lehet írni. Már a lap összeállítása és átgondolása is segíti az anyag elsajátítását, ezért kérjük, hogy ezt a nem másolható formát alkalmazzátok, és mindenki maga rakja össze a puskalapját.

A zárthelyik az 6. és 13. oktatási heteken, a gyakorlatokon lesznek lebonyolítva.  A zárthelyik mindegyike 50 pontos. Az értékelés ponthatárait az alábbi táblázat tartalmazza:

||||
|-|-|-:|
89|100|jeles
77|88|jó
64|76|közepes
51|63|elégséges
0|50|elégtelen

A vizsgaidőszak első hetébenl lesz egyetlen alkalom egy javító vizsga megírására, melynek során a teljes éves anyagból lehet újra vizsgázni. Javítani csak egyben a teljes évet lehet, az egyes zárthelyiket külön-külön nem. A javító vizsga eredménye felülírja a korábbi zárthelyik eredményét, még akkor is, ha esetleg rosszabbul sikerül.

A javító alkalom időpontjában az évközben hiányzóknak a kettő zárthelyi közül egyet pótolni. Pótlásra csak akkor van lehetőség, ha valaki indokoltan okból nem jelenik meg valamelyik zárthelyin, és ezt a zárthelyi kezdete előtt írásban (e-mailben vagy Teamsen) jelzi a gyakorlatvezetőnek. Ez a feltétel akkor is fennáll, ha valaki mindkét zárthelyiről hiányzott. Ebben az esetben az illetőnek a javító vizsgát kell megírnia.

A pótvizsga egyidőben van a javítási lehetőséggel, tehát ha valakinek pótlásra van szüksége, akkor automatikusan elveszti a javítási lehetőségét, de dönthet úgy, hogy pótlás helyett a javító zárthelyit írja meg.

## Tananyag
A programozással kapcsolatos anyagok és feladatok a Moodle felületről közvetlenül érhetők el.

**FONTOS:** Ezekre és más kapcsolódó anyagokra számos jövőbeli tantárgy fog hivatkozni, de akár saját projektek kapcsán is hasznos lehet később visszatekinteni rájuk. Ezért a tananyagokban számos egymásra mutató link szerepel, amiken keresztül olyan témákhoz is el lehet navigálni, amik nem képezik ennek a tárgynak a tananyagát (ráadásul a linkeket folyamatosan bővítjük). **Csak azoknak a lapoknak a tartalma tananyag, amik a Moodle-ből közvetlenül vannak linkelve,** és az anyagok ebben a sorrendben történő feldolgozása az ajánlott.

Ezen felül erősen építünk a [*Programozás alapjai*](/python_basic/) kurzus Pythonnal kapcsolatos anyagára. Annak készségszintű ismerete elengedhetetlen jelen kurzus teljesítéséhez.
